РЕЦЕПТ ТОНКИХ МЛИНЦІВ ВІД ЄВГЕНА КЛОПОТЕНКА

Рецепт млинців дуже простий, але як в будь-якій справі потрібна вправність. З моїми порадами та вивіреними пропорціями вони у вас вийдуть тонкими та в міру солодкими. А отже їм пасуватимуть будь-які начинки. Поливайте млинці медом чи варенням, намащуйте арахісову пасту, загортайте шматочки слабосолоної червової риби, смажені гриби або курку. Одним словом – ви можете експериментувати, маючу цілу гору ідеально посмажених млинців.

ПОРАДИ З ПРИГОТУВАННЯ МЛИНЦІВ

Кілька простих порад допоможуть вам приготувати смачні млинці:

Всі компоненти для тіста можуть бути як з холодильника, так і нагріті до кімнатної температури. Різниці немає.
Чим жирніше буде молоко, тим насиченіше смак отримаєте.
Щоб ваше млинцеве тісто вийшло однорідним та без грудочок, додавайте борошно порціями та постійно вимішуйте його.
Цукор використовуйте до свого смаку. Але зауважу, чим його більше, чим більш підсмажені млинці отримаєте.
Обов’язково залиште готове тісто відпочити на 10 хвилин, щоб розійшлася клітковина та ваші млинці не рвалися в процесі смаження.
Оберіть пательню з антипригарним покриттям. Її потрібно лише трішки змастити олією. Або за бажанням робіть так, як готували наші пращури – змащували шматком сала. Не переживайте, на смаку це не відобразиться.

ЯК ПРИГОТУВАТИ ТОНКІ МЛИНЦІ

2 яйця
2 ст. л. цукру
1/3 ч. л. солі
2 ст. л. соняшникової олії (+2 ст. л. для смаження млинців)
340 мл молока
130 г борошна
50 г вершкового масла (для змащування млинців)

МЛИНЦІ НА МОЛОЦІ: ПОКРОКОВИЙ РЕЦЕПТ

В миску, в якій будете замішувати тісто вбийте 2 яйця, додайте 2 ст. л цукру, 1/3 ч. л. солі та влийте 2 ст. л соняшникової олії. перемішуйте віничком до об’єднання компонентів.

Влийте 340 мл молока та знову перемішайте віничком. Цукор і сіль мають повністю розчинитися.

Порціями додавайте 130 г борошна та продовжуйте добре вимішувати віничком. У вас має вийти рідке тісто. Залиште його відпочивати на 10 хвилин.

Змастіть розігріту пательню соняшниковою олією за допомогою кулінарного пензлика.

Ополоником виливайте тісто на середину сковорідку та розподіляйте її по всьому дну, нахиляючи пательню з боку в бік.

Як краї млинця стануть коричневими, перевертайте його на інший бік. Так само смажте всі млинці та складайте їх один на один. За бажанням кожен змащуйте вершковим маслом.

Готувати – це просто!

Джерело - https://klopotenko.com/zustrichaemo-maslyanu-abo-yak-prigotuvatu-mlunci/